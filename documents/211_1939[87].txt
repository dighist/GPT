211/1939 Sb.
Vyhláška
předsedy vlády
ze dne 29. září 1939
o úpravě hospodaření s jatečním dobytkem, masem a masnými výrobky.
Změna: 71/1942 Sb.
Změna: 27/1943 Sb.
Změna: 122/1943 Sb.
Podle § 11 vládního nařízení ze dne 18. září 1939, č. 206 Sb., kterým se zmocňuje ministerstvo zemědělství k úpravě hospodaření některými potravinami a krmivy, vyhlašuji:
§ 1.
Hospodaření s hovězím dobytkem, vepřovým a skopovým bravem, jakož i masem z těchto zvířat a masnými výrobky upravuje se způsobem dále uvedeným.
§ 2.
(1) Hovězím dobytkem se rozumějí voli, býci, krávy a mladý hovězí dobytek včetně telat.
(2) Vepřovým bravem se rozumějí vepři všeho druhu včetně prasnic, řezanců a kanců.
(3) Skopovým bravem se rozumějí berani, skopci, ovce a jehňata.
(4) Masem se rozumí maso se zvířat uvedených v odstavcích 1 až 3, čerstvé, solené nebo nakládané, pokud se hodí k lidskému požívání.
(5) Masnými výrobky ve smyslu tohoto nařízení se rozumějí uzenářské výrobky všeho druhu, jakož i maso ve vzduchotěsně uzavřených krabicích a všechny ostatní výrobky, pokud jsou vyrobeny z masa zvířat uvedených v odstavcích 1 až 3.
§ 3.
Hospodařením se pověřuje "Česko-Moravský svaz pro úpravu obchodu s jatečným dobytkem", v dalším textu "Svaz".
§ 4.
Svazu přísluší
a) říditi výkup dobytka,
b) usměrňovati výrobu masa a masných výrobků, jakož i udržovati zásoby,
c) pečovati o zásobování obyvatelstva masem a masnými výrobky,
d) podávati návrhy ohledně stanovení cen dobytka, masa a masných výrobků.
§ 5.
(1) Obchodním provedením výkupu a dodávky jatečného dobytka, masa a masných výrobků, se pověřuje "Výsadní dobytkářská společnost pro Čechy a Moravu, dříve Prispol, a. s.", v dalším "Společnost".
Společnost tvoří:
a) Ústřední svaz zemědělských družstev pro Čechy a Moravu,
b) Drusod, Nákupní a prodejní sdružení českomoravských obchodníků s dobytkem, masem a tuky, zapsané společenstvo s ručením obmezeným,
c) Hospodářský svaz řeznicko-uzenářských družstev pro nákup a prodej v Praze, zapsané společenstvo s ručením obmezeným,
d) "Masodružstvo" Nákupní a prodejní sdružení uzenářských továren, zapsané společenstvo s ručením obmezeným,
e) Zájmové ústředí družstevních svazů v Praze, zapsané společenstvo s ručením obmezeným.
(2) Akciový kapitál rozvrhne se na organisace tvořící Společnost v poměru, který určí ministerstvo zemědělství v dohodě s ministerstvem průmyslu, obchodu a živností, nedohodnou-li se o tom samy.
(3) Společnost řídí se pokyny Svazu.
§ 6.
Den, kdy Společnost zahájí svou činnost, určí a vyhlásí v Úředním listě ministerstvo zemědělství.
§ 7.
Dozor nad Společností vykonává ministerstvo zemědělství a lesnictví.
§ 8.
(1) Uloží-li Svaz podle § 4, odst. 2 vl. nař. č. 208/1939 Sb., dodávkovou povinnost držitelům dobytka, jest považovati zvířata, jichž se tato povinnost týká, od chvíle doručení dotyčného vyrozumění, za dané pod závěru.
(2) Z dodávkové povinnosti podle odstavce 1 jsou vyloučena zvířata určená pro vlastní zásobování.
(3) Držitelům zemědělských podniků jest ponechati zvířata, jichž potřebují k dalšímu vedení svého hospodářství.
(4) Z chovného dobytka jest určiti k povinné dodávce jen ty kusy, které jsou již zastaveny na žír.
§ 9.
Kdo doveze z ciziny dobytek, maso nebo masné výrobky, jest povinen oznámiti to písemně do tří dnů po celním odbavení Svazu s udáním druhu, množství a váhy a podrobiti se příkazům Svazu.
§ 10.
(1) K odběru masa a masných výrobků opravňují masné lístky podle vzorů A až D*), které vydá oprávněným spotřebitelům obec.
(2) Ministerstvo zemědělství stanoví od případu k případu nejvyšší množství, které může býti na jednotlivé ústřižky masných lístků vydáno.
-------------------------------------------------------------------
        *) Pozn. ASPI: Vzory masných lístků nebyly do ASPI zařazeny.
§ 11.
(1) Domácí porážky skotu, s výjimkou nutných porážek, jsou zakázány. Domácí porážky vepřů jsou dovoleny pouze pro vlastní potřebu samozásobitelů podle § 10 vyhlášky předsedy vlády ze dne 29. září 1939, č. 210 Sb., kterou se stanoví všeobecné zásady pro úpravu hospodaření potravinami a krmivy, a musejí býti s výjimkou nutných porážek ohlášeny obci 24 hodiny před jejich provedením. Maso a masné výrobky získané z domácích porážek smějí samozásobitelé spotřebovati jen v množství, které určí Svaz se schválením ministerstva zemědělství. Zcizení masa a z něho vyrobených masných výrobků za úplatu anebo bez úplaty jest zakázáno.
(2) Po dobu, po kterou maso z domácích porážek získané a masné výrobky z něho vyrobené postačují k výživě samozásobitelů podle odstavce 1, nemají tito nároku na výdej masných lístků. Byly-li jim masné lístky vydány před porážkou, musí vrátiti obci příslušné ústřižky.
(3) Samozásobiteli rozumějí se též osoby, které vykrmují vepře pro vlastní potřebu.
§ 12.
(1) Nutné porážky musí býti ohlášeny neprodleně příslušnému okresnímu úřadu.
(2) Byla-li zaviněna nutná porážka úmyslně nebo hrubou nedbalostí držitele, může příslušný okresní úřad získané maso prohlásiti za propadlé ve prospěch státu.
§ 13.
Ministerstvo zemědělství může povoliti výjimky z ustanovení této vyhlášky.
§ 14.
Přestupky ustanovení této vyhlášky trestají se podle § 9 zmocňovacího nařízení.
§ 15.
Oprávnění příslušející Svazu podle vládního nařízení č. 208/1939 Sb. zůstávají nedotčena, pokud neodporují ustanovením této vyhlášky.
§ 16.
Vyhláška nabývá účinnosti dnem vyhlášení.
Ing. Eliáš v. r.