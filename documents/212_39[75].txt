212/1939 Sb.
Vyhláška
předsedy vlády
ze dne 29. září 1939
o hospodaření s mlékem, mléčnými výrobky, tuky a vejci.
Změna: 331/1939 Sb.
Změna: 40/1940 Sb.
Změna: 253/1940 Sb.
Změna: 261/1940 Sb.
Změna: 400/1940 Sb.
Změna: 305/1941 Sb.
Změna: 72/1942 Sb.
Změna: 240/1942 Sb.
Podle § 11 vládního nařízení ze dne 18. září 1939, č. 206 Sb., kterým se zmocňuje ministerstvo zemědělství k úpravě hospodaření některými potravinami a krmivy, vyhlašuji:
§ 1.
Hospodaření s mlékem, mléčnými výrobky, jedlými tuky, surovinami k výrobě olejů a umělých tuků jedlých a s vejci se upravuje, jak je dále uvedeno.
§ 2.
(1) Mlékem a mléčnými výrobky se rozumějí mléko kravské všeho druhu, též zahuštěné a sušené, smetany, mléčné nápoje, sýry, tvaroh a kasein.
(2) Jedlými tuky se rozumějí:
a) máslo, též přepouštěné,
b) vepřové a husí sádlo, syrové nebo škvařené,
c) lůj syrový nebo škvařený, též lisovaný,
d) umělé tuky jedné podle § 1 vládního nařízení ze dne 2. března 1939, č. 49 Sb. I, o některých opatřeních, týkajících se výroby a prodeje umělých jedlých tuků.
(3) Surovinami k výrobě umělých tuků jedlých a olejů se rozumějí: olejnaté plody a semena, surové a rafinované rostlinné a živočišné oleje a tuky, též ztužené, pokud jich lze použíti k výrobě umělých tuků jedlých a pokud budou k této výrobě určeny.
(4) Vejci se rozumějí vejce slepičí ve skořápce, vejce tekutá a sušená, též žloutky a bílky oddělené.
§ 3.
Vyživovací rada určí, jaké množství surovin má býti použito k výrobě olejů a tuků pro technické účely. Rozdělení těchto surovin, příděl olejů a tuků provede dozorčí úřadovna při ministerstvu průmyslu, obchodu a živností.
§ 4.
Hospodařením s výrobky uvedenými v § 1 se pověřuje "Českomoravský svaz pro mléko, tuky a vejce", v dalším "Svaz".
§ 5.
Svazu přísluší
a) říditi výkup mléka, mléčných výrobků, másla, vepřového sádla a loje,
b) přidělovati suroviny k výrobě umělých tuků jedlých,
c) přidělovati suroviny pro technické účely podle pokynů dozorčí úřadovny při ministerstvu průmyslu, obchodu a živností, mimo ty, jež se nehodí pro výrobu umělých tuků jedlých nebo byly dovezeny podle určení vyživovací rady (§ 3) výslovně pro technické účely.
d) upravovati výrobu mléčných výrobků a jedlých tuků,
e) pečovati o výživu obyvatelstva mlékem, mléčnými výrobky, jedlými tuky a vejci,
f) podávati návrhy ohledně stanovení cen mléka, mléčných výrobků, jedlých tuků, vajec a surovin k výrobě olejů a umělých tuků jedlých.
§ 6.
(1) Obchodním provedením výkupu a dodávky mléka, mléčných výrobků, másla, sádla, loje a vajec se pověřuje "Společnost pro obchod mlékem, tuky a vejci", v dalším "Společnost".
Společnost tvoří:
a) "Centrokooperativ", svaz jednot hospodářský družstev v Praze,
b) Obchodní společnost mlékařských družstev v Praze,
c) Nákupní a prodejní sdružení průmyslových mlékáren,
d) Velkonákupní družstvo dovozců vajec a mléčných výrobků v Praze,
e) Družstvo pro obchod domácími a cizozemskými jatečnými výrobky a tuky v Praze,
f) Velkonákupní společnost družstev v Praze,
jako společnost s ručením omezeným podle zákona ze dne 6. března 1906, č. 58 ř. z., o společnostech s ručením omezeným.
(2) Kmenové vklady rozvrhnou se na organisace, tvořící Společnost, v poměru, který určí ministerstvo zemědělství v dohodě s ministerstvem průmyslu, obchodu a živností, jestliže se organisace o tom samy nedohodnou.
(3) Společnost se řídí pokyny Svazu.
§ 7.
Den, kdy Společnost zahájí svoji činnost, určí a vyhlásí ministerstvo zemědělství v Úředním listě.
§ 8.
Dozor nad Společností vykonává ministerstvo zemědělství a lesnictví.
§ 9.
(1) Držitelé dojnic jsou povinni odvésti do sběren pro mléko, tuky a vejce v dalším "sběrny" (§ 13), které budou určeny Svazem, veškeré získané mléko po uhrazení své potřeby jako samozásobitelů a sice buď jako mléko spotřební, nebo jako smetanu, nebo jako máslo a tvaroh, při čemž 1 kg másla a 2 kg tvarohu odpovídá 25 l mléka. Poměr smetany k mléku stanoví se podle procent tuku. Této dodávkové povinnosti nepodléhá mléko, které se dodává na základě platných dodávkových smluv, pokud budou Svazem schváleny. Za tímto účelem musí býti dodávkové smlouvy předloženy Svazu ve lhůtě, která bude jím určena. Dodávkové smlouvy mohou býti vypovězen jen se souhlasem Svazu.
(2) Svaz může určiti obvody, z nichž jsou držitelé dojnic povinni dodávati jen spotřební mléko nebo smetanu, nebo máslo a tvaroh.
§ 10.
(1) Kdo poráží po živnostensku vepřový dobytek domácího původu jest povinen odvésti množství sádla, odpovídající 14% jeho mrtvé váhy. Sádlo z vepřů, porážených po živnostensku a určených k odbytu na trhy na jatečný dobytek, zřízené podle § 6, odst. 1 vládního nařízení ze dne 21. září 1939, č. 208 Sb., o úpravě obchodu s jatečným dobytkem, masem a masnými výrobky, se odevzdá na těchto trzích, a to osobami nebo podniky, jimž byli vepři anebo jejich části přiděleni.
(2) Při živnostenských porážkách vepřového dobytka cizozemského původu nebo při dovozu těchto poražených vepřů, nebo jejich částí, stanoví množství tuku, jež má býti odvedeno, Svaz v dohodě s Českomoravským svazem pro úpravu obchodu s jatečným dobytkem vždy podle druhu dovážených vepřů.
(3) Větší masné podniky, které budou určeny Českomoravským svazem pro dobytek, maso a ryby v dohodě s Českomoravským svazem pro mléko a tuky, jsou povinny odváděti, po případě započítati z mrtvé váhy přidělených vepřů domácího původu 12 % vepřového sádla. U větších masných podniků, které zpracovávají trvale nejméně 90 % mrtvé váhy přidělených vepřů na masné výrobky, sníží se tato povinnost na 11 %.
(4) Svaz vydá se souhlasem ministerstva zemědělství předpisy k provedení těchto ustanovení.
(5) Ministerstvo zemědělství může vyhláškou v Úředním listě množství sádla, jež má býti odváděno, zvýšiti nebo snížiti.
(6) Kdo poráží po živnostensku hovězí dobytek, jest povinen odvésti sběrně, určené Svazem, veškerý lůj získaný při porážce. Totéž platí i při dovozu poraženého hovězího dobytka nebo jeho částí z ciziny.
(7) Při domácí porážce jest odvésti ze zabitých vepřů sběrně, určené Svazem, takové množství sádla, kolik bude čas od času stanoveno Svazem po schválení ministerstvem zemědělství podle mrtvé váhy vepřů.
§ 11.
Kdo vyrábí rostlinné nebo živočišné oleje a tuky, surové nebo čištěné, též ztužené nebo umělé tuky jedlé, jest oznámiti do 3 dnů své zásoby, které má v den vyhlášení této vyhlášky. Dále jest povinen hlásiti Svazu vždy 1. a 15. Každého měsíce svou výrobu za uplynulé období, jakož i množství surovin a výrobků, které má na skladě.
§ 12.
Držitelé nosnic jsou povinni odvésti do Svazem určené Sběrny (§ 13) takové množství vajec, jaké bude určeno Svazem po schválení ministerstvem zemědělství.
§ 13.
Jako sběren použije společnost mlékáren, skladištních nebo spotřebních družstev, obchodníků s mléky nebo tuky, nebo jiná důvěryhodná zařízení a osoby.
§ 14.
(1) Kdo má na skladě celkem více než 100 kg másla, sádla, hovězího loje, olejů nebo tuků surových nebo čištěných, též ztužených umělých tuků jedlých, olejnatých plodů nebo semen, velrybího, rybího nebo tuleního tuku, je povinen hlásiti Svazu svoji zásobu do 3 dnů podle stavu v den vyhlášení této vyhlášky. Též povinnosti podléhá, kdo má na skladě více než 12 kop vajec.
(2) Kdo doveze z ciziny tuky nebo suroviny k výrobě umělých tuků jedlých nebo olejů (§ 2, odst. 3) nebo vejce, jest povinen oznámiti to s udáním druhu, množství a váhy do tří dnů od celního odbavení Svazu a naložiti s nimi podle jeho příkazu.
§ 15.
(1) Spotřební mléko musí býti dodáno do sběren v jakosti, v jaké se nadojí, bez příměsku nebo odejmutí některé vlastní součástky, řádně schlazené a vyčištěné.
(2) Máslo, jakož i tuky odvedené podle §§ 9 a 10 musí odpovídati jakostním podmínkám stanoveným Svazem.
§ 16.
Sběrny jsou povinny převzíti dodané výrobky přiměřené jakosti, zaplatiti je, uložiti a opatrovati je s péči řádného hospodáře, oznamovati jejich množství Svazu a říditi se jeho pokyny. Výrobky, které neodpovídají předepsané jakosti, mohou býti převzaty s přiměřenou srážkou ze stanovených cen. Rovněž v §§ 11 a 17 uvedené podniky a osoby jsou povinny suroviny a výrobky uložiti a nakládati s nimi s péčí řádného hospodáře a použíti jich podle příkazu Svazu.
§ 17.
(1) Podniky zpracovávající mléko smějí je zpracovati na máslo nebo na mléčné výrobky jen v rozsahu stanoveném Svazem. Prodej smetan všech druhů spotřebitelům jest zakázán. Pokud držitelé dojnic odvedou smetanu sběrnám (§ 9), musí ji býti použito výhradně k výrobě másla.
(2) Svaz může předepsati olejnám a továrnám na umělé tuky jedlé způsob zpracování surovin a druhy umělých tuků jedlých, jež se smějí vyráběti.
§ 18.
(1) Mléko a jedlé tuky smějí se odebírati jen na mléčné, pokud s týče tukové odběrní lístky podle vzorů A) až G)*) a vejce na potravinový lístek, podle vzoru, který bude vydán zvláštní vyhláškou; tyto lístky vydají spotřebitelům obce.
(2) Ministerstvo zemědělství ustanoví vždy nejvyšší množství, která budou vydána na jednotlivé ústřižky lístků.
§ 19.
(1) Samozásobitelé neobdrží ani lístky na mléko ani na tuky. Za samozásobitele se považují také osoby, které chovají dojnice, vepře nebo nosnice pro vlastní zásobování.
(2) Samozásobitelé smějí z mléka, které se u nich vyrobí, spotřebovati jen to množství, které bude stanoveno Svazem se souhlasem ministerstva zemědělství. Smějí spotřebovati dále vepřové sádlo, které jim zbude po splnění dodávkové povinnosti podle § 10, odst. 3.
(3) Prokáže-li samozásobitel, že ve vlastním podniku získané mléko, mléčné výrobky, oleje a tuky nedosahují dohromady stanoveného nejvyššího množství pro osoby oprávněné k zásobování, dostane potřebný počet odběrných lístků. Je-li zásobování z vlastního podniku pak opět možné, jest povinen vrátiti obci příslušný počet odběrných lístků.
§ 20.
Ministerstvo zemědělství může povoliti výjimky z ustanovení této vyhlášky.
§ 21.
Přestupky ustanovení této vyhlášky se trestají podle § 9 zmocňovacího nařízení.
§ 22.
Oprávnění příslušející Svazu podle vládního nařízení č. 209/1939 Sb., zůstávají nedotčena, pokud neodporují ustanovením této vyhlášky.
§ 23.
Vyhláška nabývá účinnosti dnem vyhlášení.
Ing. Eliáš v. r.