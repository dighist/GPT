309/1939 Sb.
Vládní nařízení
ze dne 23. listopadu 1939
o poplatkových úlevách pro zvýšení mobility peněžních ústavů.
Vláda Protektorátu Čechy a Morava nařizuje podle čl. II ústavního zákona zmocňovacího ze dne 15. prosince 1938, č. 330 Sb. z. a n.:
§ 1.
(1) Listiny vyhotovené do konce roku 1940, jimiž peněžní ústav pro úvěr poskytnutý mu od jiného peněžního ústavu zřizuje zástavní (nadzástavní) právo
a) na knihovních pohledávkách, včetně pohledávek z knihovně zajištěného úvěru,
b) na neknihovních pohledávkách požívajících poplatkových úlev podle § 2 zákona ze dne 1. června 1889, č. 91 ř. z., o poplatkových úlevách pro úvěrní a záložní spolky (pokladny pro úspory a pro půjčky), s jeho změnami a doplňky,
c) na neknihovních pohledávkách za svazky územní samosprávy nebo
d) na neknihovních pohledávkách v běžných účtech,
jakož i zápisy provedené na základě těchto listin ve veřejných knihách jsou osvobozeny od poplatků. Téhož osvobození požívají i listiny vyhotovené do konce roku 1940 o postupu neknihovních pohledávek vyjmenovaných v předchozí větě, jestliže postup děje se jen za účelem zajištění úvěru a postupitelem i postupníkem jsou rovněž peněžní ústavy.
(2) Listiny vyhotovené do konce roku 1942, jimiž se zástavní (nadzástavní) právo zrušuje nebo pohledávka postoupená za účelem zajištění úvěru postupuje zpět původnímu věřiteli, jsou osvobozeny od poplatků, jestliže listiny o zřízení zástavního (nadzástavního) práva nebo o postupu pohledávky za účelem zajištění úvěru byly osvobozeny od poplatků podle předchozího odstavce.
(3) Peněžními ústavy podle odstavce 1 jsou pouze peněžní ústavy vyjmenované v § 1, písm. a), č. 1 až 8 vládního nařízení ze dne 2. března 1939, č. 61 Sb., o soustředění působnosti ve věcech peněžních ústavů a peněžních podniků u ministerstva financí, jakož i o úpravě některých poměrů v peněžnictví, dále Poštovní spořitelna v Praze, Reeskontní a lombardní ústav, Zemská banka v Praze, Hypoteční banka Česká v Praze a Hypoteční a Zemědělská banka moravská v Brně.
§ 2.
Na listinách a na usneseních knihovního soudu jest vyznačiti, že jsou osvobozeny od poplatků podle tohoto nařízení.
§ 3.
Toto nařízení nabývá účinnosti dnem vyhlášení; provede je ministr financí, spravedlnosti a vnitra.
Dr. Hácha v. r.
Ing. Eliáš v. r.
Ježek v. r.
Dr. Šádek v. r.
Dr. Kalfus v. r.
Dr. Havelka v. r.
Dr. Kapras v. r.
Čipera v. r.
Dr. Krejčí v. r.
Dr. Feierabend v. r.
Dr. Klumpar v. r.