206/1939 Sb.
Vládní nařízení
ze dne 18. září 1939,
kterým se zmocňuje ministerstvo zemědělství k úpravě hospodaření některými potravinami a krmivy.
Změna: 20/1940 Sb.
Změna: 414/1940 Sb.
Vláda Protektorátu Čechy a Morava nařizuje podle čl. II ústavního zákona zmocňovacího ze dne 15. prosince 1938, č. 330 Sb. z. a n.:
§ 1.
(1) Aby bylo zajištěno zásobování obyvatelstva výrobky uvedenými v § 6, zmocňuje se na dobu mimořádných poměrů ministerstvo zemědělství, aby řídilo hospodaření těmito výrobky.
(2) Ministerstvo zemědělství může k tomuto účelu učiniti všechna opatření týkající se výroby, výkupu a převzetí, uskladnění, zpracování, udržování zásob, dodávání a přidělování výrobků uvedených v § 6, může je zvláště zabaviti, naříditi soupis osob a zásob, stanoviti spotřební množství a odběr na doběrní lístky, jakož i prováděti dozor nad zachováním učiněných opatření.
§ 2.
zrušen
§ 3.
Oprávnění příslušející jiným ministerstvům ve věci hospodaření výrobky uvedenými v § 6 se přenášejí tímto na ministerstvo zemědělství.
§ 4.
(1) Ministerstvo zemědělství jest oprávněno při provádění činnosti podle § 1 udíleti příkazy úřadům, hospodářským organisacím, místům a jiným zařízením v rámci oprávnění, která byla na ně přenesena.
(2) K témuž účelu může podříditi zcela nebo zčásti státní správě hospodářské organisace a jiná místa nebo zařízení, včleniti je do státní správy nebo zrušiti, jakož i zřizovati nové organisace, místa nebo zařízení za účelem uvedeným v § 1, odst. 2.
§ 5.
(1) Ministerstvo zemědělství může přenésti zcela nebo zčásti svá oprávnění na jiná místa.
(2) U zemských a okresních úřadů budou zřízena vyživovací oddělení.
§ 6.
(1) Výrobky podle § 1, odst. 1 jsou:
obilí, mlýnské a moučné výrobky,
rýže,
luštěniny,
brambory a výrobky z nich, vyjímajíc škrob a líh,
cukrovka a cukr,
káva, kávová náhražky a přísady,
čaj,
kakao, čokoláda, cukrovinky,
čekanka,
olejnaté plodiny a jiné suroviny pro výrobu olejů a umělých tuků,
chmel, slad, pivo,
krmiva,
hovězí dobytek, vepřový a skopový brav,
jateční koně,
maso a masné výrobky,
mléko a mléčné výrobky,
přirozené a umělé tuky jedlé,
vejce,
ovoce, zelenina,
zvěř,
drůbež a ryby.
(2) Ministerstvo zemědělství může omeziti nebo rozšířiti počet výrobků uvedených v odstavci 1.
§ 7.
Úřady a obce jsou povinny spolupůsobiti při provádění tohoto nařízení.
§ 8.
(1) Kontrolní orgány ustanovené k provádění tohoto nařízení jsou oprávněny v rozsahu pro výkon kontroly nezbytně nutném vstoupiti na pozemky, do budov, obchodních a provozovacích místností i skladů, náležejících výrobcům i majitelům provozoven, a podle okolností i do jiných jejich místností nebo míst, kde jsou nebo by mohly býti výrobky uvedené v § 6 chovány. Mohou provésti prohlídku, odebrati na potvrzení vzorky, nahlédnouti do obchodních a hospodářských knih a jejich příloh, dokladů a záznamů a jiných písemností a činiti si z nich výpisy. V místnostech a na pozemcích určených k provozu drah a pošt jsou kontrolní orgány povinny v zájmu nerušené přepravy, nerušeného provozu a osobní bezpečnosti dbáti přání železničních a poštovních orgánů. V legitimaci, která jim bude k vykonávání jejich poslání vydána, může býti jejich oprávnění omezeno jen na některé ze shora uvedených úkolů. Do soukromých bytů výrobců a majitelů provozoven a jejich vedlejších místností smějí kontrolní orgány vstoupiti a prováděti tam svá oprávnění jen tehdy, vykáži-li se zvláštním rozkazem úřadu. Při tom třeba šetřiti ustanovení druhé věty § 8 ústavního zákona ze dne 9. dubna 1920, č. 293 Sb. z. a n., o ochraně svobody osobní, domovní a tajemství listovního.
(2) Kontrolní orgány jsou povinny zachovávati mlčenlivost o všech věcech, o kterých se dozvěděly při své činnosti, zejména o obchodním a výrobním tajemství a zdržeti se jakéhokoliv zhodnocení obchodního tajemství. Mlčenlivost jsou povinny zachovávat i jiné osoby, které se o věcech právě uvedených dozvěděly ve své úřední činnosti. Povinnosti mlčenlivosti nejsou uvedené orgány a osoby zbaveny ani odchodem ze služby. Povinnosti mlčenlivosti mohou býti kontrolní orgány a jiné osoby zbaveny jen ministrem zemědělství.
(3) Výrobci a majitelé provozoven výrobků jmenovaných v § 6 jsou povinni dovoliti řádně legitimovaným orgánům, aby vstoupily na jejich pozemky, do jejich budov, obchodních a provozovacích místností i skladů a podle okolností i do jiných jejich místností a míst, kde jsou nebo by mohly býti schovány výrobky jmenované v § 6. Jsou povinni dovoliti kontrolním orgánům provésti prohlídku, odebrati na potvrzení vzorky, nahlédnouti do obchodních a hospodářských knih a jejich příloh, dokladů a záznamů, jakož i ostatních písemností, učiniti si z nich výpisy, avšak pouze v rozsahu pro výkon služby nezbytně nutném, a nesmí býti při tom rušena železniční a poštovní doprava. Vykáží-li se kontrolní orgány zvláštním rozkazem, jsou osoby shora označené povinny dovoliti, aby vstoupily i do jejich soukromých bytů a jejich vedlejších místností a provedly v nich úkony právě vypočtené; dále jsou povinny poskytnouti kontrolním orgánům vykonávajícím prohlídku i potřebnou součinnost, jsou-li o to požádány.
§ 9.
(1) Přestupky tohoto nařízení a jeho prováděcích předpisů se trestají - bez újmy případného soudního stíhání - okresními úřady pokutou do 1,000.000 K nebo vězením do jednoho roku. Pro případ nedobytnosti pokuty budiž uložen náhradní trest vězení podle míry zavinění do jednoho roku. Tyto tresty mohou býti také uloženy současně, při čemž trest na svobodě spolu s náhradním trestem za nedobytnou pokutu nesmí činiti více než jeden rok. Výrok může býti uveřejněn na útraty odsouzeného v jednom nebo v několika denních listech, určí-li tak trestní nález. Věc, jimiž byl trestní čin spáchán, které jím byly získány, nebo které jsou ke spáchání trestného činu zřejmě určeny, jakož i neoprávněně získaný výdělek, lze prohlásiti za propadlé, a to i když pachatel nemůže býti stíhán nebo odsouzen.
(2) Trestné činy podle tohoto nařízení promlčují se v době šesti měsíců.
§ 10.
(1) Veškerá jednání, smlouvy, listiny, podání, protokoly, výkazy, jakož i všechny jiné písemnosti k provedení tohoto nařízení jsou osvobozeny od kolků a poplatků; bližší určí ministerstvo financí po slyšení ministerstva zemědělství a vyhlásí je v Úředním listě.
(2) Právní jednání, která se příčí ustanovením tohoto nařízení a předpisů podle něho vydaných, jsou neúčinná; stala-li se před účinností tohoto nařízení, mohou býti prohlášena ministerstvem zemědělství za neúčinná.
(3) Povinnosti uložené podle tohoto nařízení a předpisů podle něho vydaných nezakládají nároku na náhradu škody ze státní pokladny.
§ 11.
Prováděcí předpisy k tomuto nařízení budou uveřejněny vyhláškou ministra zemědělství ve Sbírce zákonů a nařízení.
Dr. Hácha v. r.
Ing. Eliáš v. r.
Ježek v. r.
Dr. Šádek v. r.
Dr. Kalfus v. r.
Dr. Havelka v. r.
Dr. Kapras v. r.
Čipera v. r.
Dr. Krejčí v. r.
Dr. Feierabend v. r.
Dr. Klumpar v. r.