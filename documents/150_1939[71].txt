150/1939 Sb.
Vládní nařízení
ze dne 23. června 1939
o zřízení dozorčí úřadovny při ministerstvu průmyslu, obchodu a živností
Vláda Protektorátu Čechy a Morava nařizuje podle čl. II ústavního zákona zmocňovacího ze dne 15. prosince 1938, č. 330 Sb. z. a n.:
§ 1
(1) Dovoz a vývoz zboží, jakož i odbyt dovezeného zboží, ať již ve stavu nezměněném nebo po předchozím zpracování, podléhá řízení podle tohoto nařízení.
(2) Vyhláškou ministra průmyslu, obchodu a živností v Úředním listě může býti za účelem úsporného hospodaření surovinami dováženými z ciziny předepisován způsob zpracování zboží, popřípadě řízeno a kontrolováno jeho použití v průmyslu a v živnostech.
(3) Ministr průmyslu, obchodu a živností může zejména stanoviti podmínky dovozu a vývozu a dávati příkazy a zákazy pro nákup, rozdílení, uskladnění, odbyt a použití nebo spotřebu zboží. Předpisy a opatření, které mají ráz obecný, budou uveřejněny vyhláškou ministra průmyslu, obchodu a živností v Úředním listě.
§ 2
(1) Kdo chce dovézti zboží z ciziny, potřebuje k tomu devisového osvědčení. Bez něho nemůže býti zboží, jež má býti dovezeno, celně projednáno do volného oběhu.
(2) Na základě tohoto osvědčení přidělí Národní banka při splatnosti dlužné částky příslušnou úhradu do ciziny.
(3) Výjimky a úlevy z ustanovení odstavce 1 může stanoviti ministr průmyslu, obchodu a živností, a to jak v jednotlivých případech, tak i obecně. O obecných výjimkách a úlevách platí ustanovení § 1, odst. 3, věty druhé.
§ 3
Vývoz zboží může býti podroben povolovacímu řízení.
§ 4
(1) Za vydání devisového osvědčení nebo vývozního povolení vybírají se poplatky. Poplatek činí půl procenta z hodnoty zboží, nejméně 2 K, pokud vyhláškou v Úředním listě neustanoví ministr průmyslu, obchodu a živností jinak.
(2) V odůvodněných případech může ministr průmyslu, obchodu a živností k žádosti poplatek snížiti nebo prominouti, nebo zaplacený poplatek zcela nebo zčásti vrátiti.
§ 5
(1) Vydáváním devisových osvědčení (§ 2, odst. 1) a vývozních povolení (§ 3), jakož i obstaráváním veškeré agendy souvisící s řízením a kontrolou oběhu zboží se pověřuje zvláštní dozorčí úřadovna, jež se zřídí u ministerstva průmyslu, obchodu a živností.
(2) Bližší předpisy o sestavení a činnosti této úřadovny vydá ministr průmyslu, obchodu a živností.
§ 6
(1) Ministr průmyslu, obchodu a živností vyslechne před vydáním předpisů a opatření podle § 1, odst. 2 a 3 a podle § 2, odst. 3 sbor zástupců, složený ze zástupců ministerstev průmyslu, obchodu a živností, financí, zemědělství a Národní banky.
(2) Sbor bude zasedati u ministerstva průmyslu, obchodu a živností za předsednictví úředního zástupce tohoto ministerstva, které bude též sbor tento podle potřeby k poradám svolávati.
(3) Sbor úředních zástupců je kromě toho oprávněn podávati ve věcech patřících do působnosti dozorčí úřadovny na její vyzvání nebo z vlastního podnětu dobrá zdání.
§ 7
Ministerstvo průmyslu, obchodu a živností je ke splnění úkolů podle §§ 1 až 3 oprávněno požadovati od zájemců potřebné informace a doklady a prováděti u nich řádně legitimovanými orgány kontrolu, zejména nahlížením do jejich obchodních knih, zápisů a korespondence a zjišťováním jejich výrobních, obchodních a dopravních poměrů. Může tak popřípadě učiniti na místě samém podle § 9 ústavního zákona ze dne 9. dubna 1920, č. 293 Sb. z. a n., o ochraně svobody osobní, domovní a tajemství listovního, přičemž jest šetřiti ustanovení § 8, věty druhé a § 10 téhož zákona.
§ 8
Pokud se toto nařízení dotýká věcí zemědělských, budou opatření uvedená v předchozích ustanoveních učiněna ministrem průmyslu, obchodu a živností společně s ministrem zemědělství.
§ 9
(1) Všechny orgány prováděním úkolů podle §§ 5 až 7 pověřené nebo na nich zúčastněné, zejména také dozorčí orgány, znalci a všechny pomocné síly, jsou povinny, pokud nejde o služební hlášení, zachovávati bezpodmínečně mlčenlivost o všech skutečnostech, o kterých se dověděli svojí činností.
(2) Povinnost mlčenlivosti nezaniká skončením činnosti nebo vystoupením ze služebního poměru.
§ 10
Úřady a hospodářské organisace jsou povinny spolupůsobiti při provádění tohoto nařízení; organisace jsou zejména zavázány k řádnému vykonávání všech úkolů a pokynů, které jim budou dozorčí úřadovnou uloženy.
§ 11
Kdo přestoupí ustanovení tohoto nařízení nebo prováděcích předpisů, bude potrestán - bez újmy případného stíhání soudního nebo důchodkového - okresním úřadem pro přestupek pokutou do 500.000 K nebo vězením do 6 měsíců. Byla-li uložena pokuta, budiž pro případ nedobytnosti uložen zároveň náhradní trest vězením, a to podle míry zavinění do 6 měsíců.
§ 12
(1) Řízení a kontrole podle tohoto nařízení nejsou podrobeny předměty státního monopolu, nezpracované zlato, stříbro a platina.
(2) Nedotčena zůstávají:
1. ustanovení vládního nařízení ze dne 25. září 1938, č. 190 Sb. z. a n., o náležitostech při vývozu zboží;
2. vládní nařízeníze dne 15. února 1939, č. 36 Sb. I, o vývozu cenných předmětů;
3. vládní nařízení ze dne 13. července 1934, č. 137 Sb. z. a n., o úpravě obchodu s obilím, moukou a mlýnskými výrobky a některými krmivy, ve znění vládních nařízení je měnících a doplňujících;
4. vládní nařízení ze dne 21. března 1939, č. 95 Sb., o úpravě pěstování a odbytu raných bramborů;
5. zákon ze dne 9. dubna 1920, č. 260 Sb. z. a n., o úpravě uhelného hospodářství.
§ 13
Ustanovení § 2 neplatí pro dovozní zásilky, které byly podle dopravních listin nejpozději do 30. června 1939 odevzdány veřejnému dopravnímu podniku k dopravě s určením do tuzemska.
§ 14
Dovozní povolení vydaná ministerstvem průmyslu, obchodu a živností nahrazují po dobu své platnosti devisové osvědčení podle § 2, odst. 1 tohoto nařízení.
§ 15
(1) Po dobu, po kterou platí toto nařízení, nelze použíti pro kontrolu dovozu, vývozu a průvozu ustanovení zákona ze dne 24. června 1920, č. 418 Sb. z. a n., a zákona ze dne 19. ledna 1922, č. 25 Sb. z. a n., ani ustanovení jiných právních předpisů upravujících tuto činnost.
(2) Součinnost jiných ministerstev při povolování dovozu nebo vývozu podle platných předpisů zůstává nedotčena.
(3) Pokud se v některých zákonných normách mluví o dovozním nebo vývozním povolení ministerstva průmyslu, obchodu a živností, nahrazují se tato povolení po dobu platnosti tohoto nařízení devisovými osvědčeními nebo vývozními povoleními dozorčí úřadovny.
§ 16
Toto nařízení nabývá účinnosti dnem 10. července 1939; provede je ministr průmyslu, obchodu a živností v dohodě s ministrem financí a s ministrem zemědělství.
Dr. Hácha v. r.
Ing. Eliáš v. r.
Dr. Kalfus v. r.                         Dr. Havelka v. r.
Dr. Kapras v. r.                         Čipera v. r.
Dr. Krejčí v. r.                         Dr. Feierabend v. r.
Dr. Šádek v. r.                          Dr. Klumpar v. r.